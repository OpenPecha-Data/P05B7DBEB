00000000 ཕྱག་ཆེན་སྔོན་འགྲོའི་དངོས་གཞི་དང་སྔོན་འགྲོ་ཐུན་མོང་མ་ཡིན་པའི་གསོལ་འདེབས་རྗེ་བཅུ་གསུམ་པས་མཛད་པ་རྟག་པར་ཞལ་འདོན་བྱེད་པ་གལ་ཆེ། ན་མོ་གུ་རུ་བྷྱ། རང་རིག་ཆོས་སྐུར་སྟོན་མཛད་བླ་མ་ཡི། །བྱིན་རླབས་བདུད་རྩིའི་ཆར་རྒྱུན་ཆེར་དབབ་པས། །བདག་སོགས་མཁའ་མཉམ་འགྲོ་ཚོགས་ཇི་སྙེད་ལ། །མཆོག་དང་མཐུན་མོང་དངོས་གྲུབ་མ་ལུས་སྩོལ། །འགྲོ་ཀུན་དལ་འབྱོར་རྙེད་དཀའ་འདི་དག་ལ། །ངེས་ཤེས་ཆེར་མཐོང་དལ་བ་དོན་དང་ལྡན། །མི་རྟག་དྲན་པས་དམ་ཆོས་མྱུར་འགྲུབ་ཅིང༌། །ལས་འབྲས་ཡིད་ཆེས་དགེ་བཅུའི་ལས་འབད་ཤོག །འཁོར་བའི་འཇིགས་གྲོལ་གཏན་བདེའི་ས་འཐོབ་ཕྱིར། །དཀོན་མཆོག་གསུམ་ལ་རྟག་པར་སྐྱབས་སུ་མཆི། །སྨོན་འཇུག་བྱང་ཆུབ་སེམས་མཆོག་འབྱོང་བར་ཤོག །སྟོབས་བཞིའི་སྒོ་ནས་ཡིག་བརྒྱས་སྡིག་སྒྲིབ་སྦྱངས། །ཚོགས་གཉིས་རབ་རྫོགས་མཎྜལ་ཆེར་འབུལ་ཅིང༌། །བླ་མའི་རྣལ་འབྱོར་བྱིན་རླབས་མྱུར་ཐོབ་ཤོག །ཞི་གནས་རྟོག་པ་བྲལ་བའི་ཏིང་འཛིན་དང༌། །ལྷག་མཐོང་ཡེ་ཤེས་རབ་ཏུ་གསལ་བར་ཤོག །ལུས་སེམས་གེགས་ཚོགས་རང་སར་དག་གྱུར་ནས། །ཁྱད་པར་ཏིང་འཛིན་གེགས་ལ་བྱིངས་རྨུགས་དང༌། །རྒོད་ཐོར་ལ་སོགས་བར་ཆད་ཀུན་ཞི་ཞིང༌། །ས་ལམ་སྤང་རྟོགས་ཡོན་ཏན་རབ་ཐོབ་ཤོག །རྣལ་འབྱོར་བཞི་གསུམ་བཅུ་གཉིས་ལམ་བགྲོད་ནས། །འབྲེལ་ཚད་དོན་ལྡན་རྟེན་འབྲེལ་ཐབས་མཁས་ཀྱིས། །སེམས་ཅན་ཐམས་ཅད་རྫོགས་བྱང་ཆེན་པོ་ཡི། །བླ་མེད་མཆོག་གི་གོ་འཕང་ཡོངས་ཐོབ་ཤོག །ཅེས་ཀརྨ་པའི་མཚན་འཛིན་བཅུ་གསུམ་པ་བདུད་ཚོགས་འདུལ་བའི་རྡོ་རྗེས་མཛད་པའོ།། །།དགེའོ། །དགེའོ། །དགེའོ།། །།